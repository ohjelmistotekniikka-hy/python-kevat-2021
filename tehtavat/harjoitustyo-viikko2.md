# Harjoitustyö, viikko 2


Palautuksen deadline tiistaina 30.03 klo 23:59

Muista pushata tehtävät GitHubiin ennen viikkodeadlinea. Myöhässä tehty palautus ei tuo pisteitä.

**HUOM! Saadaksesi harjoitustyöstä viikkokohtaiset pisteet, sovelluksen tulee toimia laitoksen koneella ja ohjaajien pitää pystyä se niiltä aukaisemaan!!** Esim. [Virtuaalisessatyöasemassa](https://vdi.helsinki.fi) voit testata tätä.

## Alustava määrittelydokumentti

Harjoitustyön tekeminen aloitetaan päättämällä aihe ja kuvaamalla se _alustavassa määrittelydokumentissa_, eli työlle tehdään [vaatimusmäärittely](../materiaali/materiaali.md#vaatimusmäärittely).

Aihetta miettiessäsi kannattaa ehdottomasti lukea [ohjeet työn aloittamiseen](../materiaali/tyon-aloitus.md).

Mikään ei tietenkään estä sitä, että aloitat jo ohjelmoinnin tai vaikkapa koodaat koko työn valmiiksi. Viikon 2 deadlinen pisteytyksessä ollaan kiinnostuneita ainoastaan määrittelydokumentista.

**HUOM** jos aloitat jo ohjelmoinnin, muista että ohjelmakoodi tulee kirjoittaa englanniksi! Ohjelman käyttöliittymä ja dokumentaatio voivat olla suomeksi tai englanniksi. Ainoa sallittu ohjelmointikieli on Python.

Palautus tapahtuu lisäämällä oman aiheen _alustava määrittelydokumentti_ ensimmäisen viikon [laskareiden](./viikko1.md#labtool) päätteeksi [Labtooliin](https://study.cs.helsinki.fi/labtool/courses/TKT20002.2021.K.K.1) rekisteröimääsi palautusrepositorioon.

Määrittelydokumentti tehdään samaan tapaan kuin [referenssisovelluksessa](https://github.com/ohjelmistotekniikka-hy/python-todo-app) eli [markdown](https://guides.github.com/features/mastering-markdown/)-muodossa, sijoitetaan repositorion hakemistoon _dokumentaatio_ ja siihen tulee olla linkki repositorion README.md:stä.

Määrittelydokumenttiin kannattaa ottaa mallia [referenssisovelluksessa](https://github.com/ohjelmistotekniikka-hy/python-todo-app), eli sen tulee sisältää:

- _Sovelluksen tarkoitus_ eli pieni tekstuaalinen yleiskuvaus sovelluksesta
- _Käyttäjät_ eli tieto erilaisista _käyttäjärooleista_, joita järjestelmässä on
  - Tosin jos sovelluksessasi on vain yhdenlaisia käyttäjiä, ei kohtaa tarvita. Näin lienee tilanne monissa harjoitustöiden aiheissa kuten peleissä.
- Suunnitellut toiminnallisuudet
  - Toiminnallisuudet voi kuvata ranskalaisina viivoina samaan tapaan kuin referenssiprojektissa
  - Referenssiprojektissa on kuvattu perusversion eli jo "kurssin alkupuolella" toteutettavan ydintoiminnallisuuden toiminnallisuudet tarkemmin
  - Perusversiota laajentavat jatkokehitysideat ovat omassa listassaan

Voit myös tehdä referenssiprojektin tapaan _käyttöliittymäluonnoksen_, se ei ole kuitenkaan pakollinen.

## Työaikakirjanpito

Pidä säännöllisesti kirjaa käyttämistäsi työtunneista. Käytettyjen työtuntien määrä ei vaikuta arvosanaan, _mutta_ vajavaisesti pidetty työaikakirjanpito alentaa työn arvosanaa.

- Tuntikirjanpitoon ei merkitä laskareihin käytettyä aikaa

Lisää repositorion README.md-tiedostoon linkki [työaikakirjanpitoon](https://github.com/ohjelmistotekniikka-hy/python-todo-app/blob/master/dokumentaatio/tuntikirjanpito.md).

## Älä plagioi

Kurssilla seurataan Helsingin yliopiston opintokäytäntöjä. Plagiarismi ja opintovilppi, eli esimerkiksi netissä olevien tai kaverilta saatujen vastausten kopiointi ja niiden palauttaminen omana työnä on kiellettyä. Todettu opintovilppi johtaa kurssisuorituksen hylkäämiseen ja toistuva opintovilppi voi johtaa opinto-oikeuden määräaikaiseen menettämiseen. Lue lisää osoitteessa https://guide.student.helsinki.fi/fi/artikkeli/mita-ovat-vilppi-ja-plagiointi


Mitä plagiointi tarkoittaa harjoitustyön yhteydessä? Idean saa luonnollisesti lainata, mutta koodin suora kopioiminen on kiellettyä poikkeuksena muutaman rivin mittaiset algoritmit. Myös koodin rakenteen suora kopioiminen esim. siten että muuttujien ja funktioiden nimet muutetaan lasketaan plagioinniksi. Esim. kuvia saa toki lainata muualta, mutta näin tehtävessä tulee työn dokumentaatioon tehdä "lähdeviite", eli mainita mistä lainaus on tehty.

Samat plagiaattisäännöt koskevat työn dokumentaatiota, esityisen kiellettyä on copy pasteta referenssisovelluksen dokumentaatiota.
